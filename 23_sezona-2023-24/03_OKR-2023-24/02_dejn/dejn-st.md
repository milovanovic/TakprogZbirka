---
title: Дејн
timelimit: 1.0 # у секундама
memlimit: 64   # y MB
owner: takprog # власник је онај ко ради на задатку
origin: # опционо (ако се зна одакле је задатак преузет, пожељно је навести извор)
tags: [] # сваки задатак може бити означен према унапред договореној листи ознака
status: KOMPLETAN # један од: "IZRADA", "PREGLED" или "KOMPLETAN".
status-date: 2024-08-15 # датум у формату YYYY-MM-DD од када је задатак у наведеном статусу
crafted-dir: testcases
solutions:
  - name: ex0
    lang: [cpp]
    desc: ""
    tags: []
---

Полицајац Дејн важи за врло строгог шефа у полицијској станици. Ипак, једно је одржавати ауторитет у станици, а друго у кући са несташним сином тинејџером Петрућијем. Дејну највише смета када му син у пола ноћу улази у стан и пробуди га, па он не може да се успава по други пут. У покушају да заведе ред у сопственом дому, Дејн је инсталирао сензор који бележи када је неко ушао у стан или изашао из стана.

Дејн укључује сензор увече, док је Петрући још увек у стану, а искључује ујутру пред посао, када му син увелико спава у соби. По искључењу, сензор му даје низ $t$ од $n$ бројева. Члан $t_i$ тог низа је негативан уколико је реч о уласку у стан, а позитиван уколико је реч о изласку из стана. Апсолутна вредност члана $t_i$ означава тренутак у ком се акција уласка или изласка десила.

Петрући је опасан програмер-хакер и редовно упада у везу са сензором и покушава да омете Дејнову акцију! Наиме, пре него што Дејн преузме низ, његов син измеша тај низ. Ваш задатак је да помогнете Дејну да установи да ли је низ који добио исправан низ улазака и излазака из стана у неком поретку, и уколико јесте, да израчунате колико дуго је Дејнов син био ван стана.

Претпоставимо да постоји распоред чланова низа $t$ тако да он представља исправну секвенцу улазака и излазака Петрућија из стана. Ако је Петрући напустио стан у тренутку $t_1$, и вратио се у стан у тренутку $t_2$, онда Дејн рачуна да је Петрући провео $t_2 - t_1$ тренутака ван стана.

## Опис улаза

У првој линији улаза налази се природан број $T$ – број тест примера.

Сваки тест пример је у следећем формату:

У првој линији тест примера налази се природан број $n$ – дужина низа $t$.

У другој линији тест примера се налази низ од $n$ целих бројева $t$ – где цео број $t_i$ представља Петрућијев излазак из стана у тренутку $t_i$ уколико је $t_i > 0$, односно Петрућијев улазак у стан у тренутку $-t_i$, уколико је $t_i < 0$.


## Опис излаза

За сваки од $T$ тест примера исписати по једну линију излаза у следећем формату:

Уколико постоји распоред елемената низа $t$ тако да он представља исправну секвенцу Петрућијевих улазака и излазака из стана, исписати колико тренутака је Дејнов син провео ван стана. У супротном, исписати `-1`.


## Пример 1


### Улаз


```
1
6
10 3 -5 7 -8 -15
```



### Излаз


```
8
```


### Објашњење

Сензор детектује изласке у тренуцима: $3$, $7$ и $10$, а уласке у тренуцима $5$, $8$ и $15$. Постоји исправна секвенца улазака и излазака из стана у току ноћи. Петрући је прво изашао из стана у тренутку $3$, затим се вратио у стан у тренутку $5$. Поново је изашао из стана у тренутку $7$ и вратио се у тренутку $8$. На крају, изашао је у тренутку $10$ и ушао у стан у тренутку $15$. Укупно је ван стана провео $(5-3) + (8-7) + (15-10) = 8$ тренутака.

## Пример 2


### Улаз


```
1
4
8 -2 -15 17
```



### Излаз


```
-1
```

### Објашњење

Из поставке задатка знамо да је Петрући на почетку вечери, када Дејн укључи сензор, у својој соби у стану. Није могуће да се Петрући врати у стан у тренутку $2$, јер претходно га није ни напуштао.

## Пример 3


### Улаз


```
2
5
10 -11 5 -6 15
8
12 -14 15 -15 15 -15 20 -21
```



### Излаз


```
-1
3
```

### Објашњење

У првом тест примеру, из поставке задатка знамо да је Петрући ујутру, када Дејн искључи сензор, у својој соби у стану. Није могуће да Петрући у тренутку $15$ напусти стан, јер се никад касније не враћа у њега.

У другом тест примеру, Петрући излази из стана у тренутку $12$ и враћа се у стан у тренутку $14$, па је укупно био $2$ тренутка ван стана. Затим је улазио и излазио у тренутку $15$ по два пута и ту је укупно био $0$ тренутака ван стана. На крају, Петрући је изашао из стана у тренутку $20$ и вратио се у стан у тренутку $21$, што значи да је био ван стана један тренутак. Када све саберемо, Петрући је ван стана укупно био $2+0+1=3$ тренутака.

## Ограничења
* $1 \leq T \leq 5$
* $1 \leq n \leq 10^5$
* $1 \leq \mid t_i \mid \leq 10^9$, за $1 \leq i \leq n$
  

Тест примери су подељени у три дисјунктне групе:

* У тест примерима вредним 30 поена: $1 \leq n \leq 1000$.
* У тест примерима вредним 30 поена: $1 \leq \mid t_i \mid \leq 10^5$.
* У тест примерима вредним 40 поена: Без додатних ограничења.

## Напомена


Приметите да је могуће да Петрући у истом тренутку више пута улази и излази из стана (деси се да је заборавио новчаник, парфем, ...). 
